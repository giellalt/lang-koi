Ӧндриан.
Ӧндриа́н — учӧтик грезд (деревня) Перем ладорись Коми кытшын, Кудымкар районас. Грездыс сулалӧ Кудымкарсянь рытвылӧ 42 км ылынаын, Вежайка ю дорын.
Ӧндрианыс ӧні пырӧ Иньвайыв посадмуӧ, а 2006 годӧдз сія вӧлі Москвина сельсоветын.
Ордча грезддэз.
Ӧндриансянь ойвылас, Вежайка ю пӧлӧн кӧ кайны, петӧ Вежайка грезд, лунвылас кӧ лэдзчыны — Вальков грезд, а сы сайын, нёль километра ылынаын, куйлӧ Москвина, кӧда Ӧндриан понда кольччӧ шӧрин туйӧ.
Отир.
Олӧны Ӧндрианас ӧндриа́новчи. 2009 во пондӧтчикӧ нія вӧлісӧ 25 морт, видзисӧ 13 горт. Этӧ унапӧв етшажык 1970 год сьӧрті, кӧр татӧн олӧмась 120 морт. Уна отир мунӧмась овны Москвинаӧ нето Куваӧ.
Быдӧс оліссез комиӧсь. Унажыкыс новйӧны памиллёэз Васькин да Зубов.
Кулӧммезнысӧ ӧндриановчиыс дзебӧны Куваас. Сэтчин жӧ дзебсьӧны вежайчана да вольковчи.
Культура.
Школаӧ ӧндриановчилӧн челядь ветлӧны Москвинаӧ, сэтчӧ жӧ мунӧны пельшер-акушер дынӧ.


Ӧнь.
Ӧнь — неыджыт ю Перем ладорись Коми кытшын, Иньвалӧн шульга вож.
Юыслӧн кузяыс — 49 км. Бассейныс — 75 км² ыжда.
Ӧнь юыс аркмӧ Ыджыт Ӧнь да Учӧт Ӧнь ӧтлаасьӧмӧн.
Ваыс кынмӧ октяб помын, а оссьӧ — апрель помын.
Ю уссёсянь неылын сулалӧ Ӧнь посад.


Ханты кыв.
Ханты кыв  — ханты отирлöн чужан кыв, чудь-йӧгра кыввезісь öтік.
Ханты кыв пырö чудь-йöгра группа йöгра увтырö, кытöн сы дынö медматын маньси кыв.
Хантыэз 28 сюрс морт, ны коласісь ас кыв вылын баитöны 12 сюрс. Отирыс олö унажыксö Йӧгра кытшын.
Хант кывлöн диалекттэз лёка неöткодьöсь. Этасянь волісö лöсьöтöмöсь нёль кыв стандарт. Масс медиаын кылам-адззам унажыксö казымись стандарт.


Ӧтӧпка.
Ӧтӧ́пка — Перем ладорись Коми кытшын, Кӧчладор районісь Пелым посадмуын грезд (деревня).
География.
Ӧтӧпкаыс сулалӧ Кӧч посадсянь ойвылӧ 20 км ылынаын, Пирогопос шор шульга ладорын.
Ордча грезддэз.
Ӧтӧпкасянь лунвыв-рытвылын куйлӧ посадмуись шӧрин Пелым, ойвылас — Вершинин да Москвин. Лунвыв-асыввылын сулалӧ йӧзтӧм Карчинск.


Ёдз Коми кыв.
Ёдз Коми кыв  — этӧ коми кыв диалект под вылын керӧм кыв стандарт.



Вавилин, Михаил Дмитриевич.
Вавилин Михаил Дмитриевич — перем коми поэт.
Сія чужис 1921 вося январ 22 лунӧ Кӧчладор районісь Кокушка деревняын. 1939 во коста помаліс Кудымкарись педагогӧ велӧтан керку да уджаліс велӧтісьӧн аслас чужан районын. 1941 восянь 1946 воӧдз кесъяліс армияын, вӧлі Айму дор ыджыт косьын. Повтӧмыс понда пасйӧм кык орденӧн да квать медальӧн.
1955 во коста помаліс А. М. Горький нима Литература институт. Уджаліс округись газетын, веськӧтліс небӧг лэдзанӧн, вӧлі округись асладор музейын наука уджалісьӧн. Сійӧ босьтісӧ СССР-ись гижиссез йитӧтӧ. Куліс 1992 во.



Кӧсладор район.
Кӧсла́дор район () — веськӧтлан юкӧт Перем ладорись Коми кытшын. Куйлӧ Кӧсва ю кывтытын, Кудымкар–Гайна автотуйсянь асыввылын.
Аркмӧтӧм 1924' годӧ февраль 27' лунӧ Чердын уездісь Чурак, Кӧс, Юксьӧв да Бондюг волоссез ӧтлаӧтӧмӧн. Медодз вӧлі Камакатыт (Верхнекамскӧй) кытшын, а февраль 26' лунӧ 1925' воын Коми кытш аркмикӧ лоис сы пытшкын.
Районын лыддисьӧ 59 оланін, ны коласын кык посад (Кӧс да Пуксипи), öкмыс посёлок да 47 грезд (деревня).
Веськӧтлан – Кӧс посад. Кӧссянь Кудымкарӧдз – 163 км, Перемӧдз – 338 км, медматын кӧрттуй ӧдз (Совкар) – 150 км.
Районын юралö Анфалов Евгений Васильевич (2011' восянь).
География.
Кöсладор районлöн ыс 3462 км2 ыжда, ныись му-видз уджалӧм понда лӧсялӧны токӧ 4%. Мӧдік торыс – вӧр да нюррез увтын.
Ойвывсянь лунвылӧ районыс нюжалӧ 91 км ылына, рытвывсянь асыввылӧ – 67 км ылына.
Кöсладорыс межаасьӧ: ойвылын Гайна районкӧт, рытвылын – Кӧчладор районкӧт, лунвылын – Юрла да Кудымкар районнэзкӧт, асыввылын – Чердын, Совкар (Соликамскӧй) да Совдор (Усоллё) районнэзкӧт.
Район му кузя котӧртӧны Кӧсва ю да сылӧн 20 кыным вож. Ны коласын медкузьӧсь – Лолӧг, Косья, Вум, Сия, Октыль, Булач, Лолым, Лоч, Одань, Сым, Солым. Ойвылын район пыр котӧртӧ Кама.
Вӧр-ваись аскоддя ладорӧн лыддисьӧны: Гнилуха нинпуаин (Усь Кӧсва гӧгӧрын, ыждаыс 78 га), Солым нинпуаин (Солым посёлоксянь 6,5 км ойвыв-рытвылӧ, ыждаыс 20 га), Вум нинпуаин (Лёвич дорын, ыждаыс 45 га), Лёль яг (Вылісь Лёль дорын, ыждаыс 67 га) да Селиш нюр (Кӧс посад, Лочсай да Селиш грезддэз коласын, ыждаыс 20 сюрс га).
Отир.
Олӧны Кöсладор районын 7,9 сюрс морт. Ныись 74% – комиэз. Йӧзыслӧн топыта – 7,1 морт/км2-ын.
История.
Кӧсладор район аркмикӧ 1924' годӧ февраль 27' лунӧ сы пытшкӧ пырӧмась Чердын уездісь Чурак (27 олан ин, 6029 морт), Кӧс (17 олан ин, 2526 морт), Юксьӧв да Бондюг волоссез.
1925' во кежӧ районын вӧлі 22 сельсовет: Кӧс, Улісь Кӧс, Селиш, Лёвич, Чурак, Лямпин, Варыш, Пуксипи, Чадзӧв, Отопков, Юксьӧв, Порошволь, Пятигор, Октыльсорд, Гайна, Нӧрыс, Иванчина, Чӧжӧгӧв, Данилова, Аннинск, Плёсо, Давыдова.
1926' годӧ 9' сельсовет (Гайна, Нӧрыс, Иванчина, Чӧжӧгӧв, Данилова, Аннинск, Плёсо, Давыдова, Пятигор) вӧлісӧ торйӧтӧмӧсь Кӧсладор районісь, да ны под вылын лӧсьӧтӧмась торья Гайна район. Сы коста жӧ Юрла районісь янсӧтӧмась ойвывся сельсоветтэз, кытӧн вӧлі лӧсьӧтӧм Кӧчладор район. Сэтчӧ Кӧсладор районісь вуджӧтӧмась Ӧтӧпка да Юксьӧв сельсоветтэсӧ.
Сэсся Октыльсорд, Улісь Кӧс да Селиш сельсоветтэсӧ вежӧмась, а муэсӧ пыртӧмась Кӧс сельсовет увтӧ, вӧвлӧм Панин сельсоветлісь муэз – Порошволь сельсовет увтӧ, Лямпинлісь – Чурак сельсовет увтӧ.
1960' годӧ Чадзӧв сельсовет увтісь торйӧтӧмась Сосновка сельсовет.
19??' годӧ вӧлі лӧсьӧтӧм Солым сельсовет, кӧда 1982' восянь шусьӧ Светлича сельсовет.
Пуксипи сельсовет увтісь вӧлі торйӧтӧм Мараты сельсовет (посёлоккез Мараты да Буждӧм), кӧда 1963' воын вӧлі вуджӧтӧм Кӧсладор районісь Кӧчладор районӧ.
1969' годӧ Кӧсладор районӧ вуджӧтӧмась Гайна райӧнісь Пятигор сельсовет.
1969'-2004' воэзӧ районын вӧлі 9 сельсовет.
2005' годӧ виль роч туйдӧт сьӧрті Кӧсладор районын лӧсьӧтісӧ нёль посадму: Кӧс посадму увтӧ пыртісӧ вӧвлӧм сельсоветтэз: Кӧс, Порошволь, Пуксипи да Пятигор, Лёвич увтӧ – Лёвич да Чурак, Чадзӧв увтӧ – Чадзӧв да Сосновка, Светлича увтӧ – кӧркӧся Светлича сельсовет.
Веськöтлöм.
Кöсладор район понда öнняся устав примитöмась виль роч туйдöт сьöрті 2005' декаб 9' лунö. Уставыс регистрируйтöм Волгадор федерал кытшын РФ Минюстлöн ГУ-öн 2006' январ 13' лунö.
Кöсладор районын öння юралісь Анфалов Евгений Васильевич вöлі бöрйöм Кöсладорын оліссезöн 2011' март 27' лунö мöдöдз турын. Сы понда 53,35% локтіссез. «Öтласа Рочмусянь» вöзйöм одзза юралісь Чугаев Юрий Егорович понда сетöмась кипаснысö 44,3%. Бöрйисьны локтöмась быдсöн 68,5% отир. Ю.Е. Чугаев норасис, оппоненттэс пö ньöбöмась бöрйиссесö, но баснисö пöдтісö.
Отир нимсянь баитісь орган Кöчладор районын — Земство öксян
Земство öксянас öні юралö Федосеева Валентина Васильевна. Нуöтісь специалистыс — Якушева Ольга Николаевна. Ревизия сьöрті комиссияöн веськöтлісь — Фадеева Ольга Карловна
Оланіннэз.
Омӧн район пасьта ӧні сулалӧны 51 оланін. Статус сьӧрті ны коласын эмӧсь 2 посад, 9 посёлок да 40 грезд (деревня).

Коми Парма медваж кадӧ.
Коми Парма медваж кадӧ — Коми Пармалӧн меважся историяись серпас, кӧдӧ ми вермам пуктыны син одзӧ археологгезӧн Перем муись адззалӧм казьмӧтаннэз (памятниккез) сьӧрті.
Кама катытас археологгез пондісӧ гарйыны муэсӧ XIX вексянь. Сэксяняс Кама ладорас вӧлі осьтӧм да видзӧтӧм-велӧтӧм медваж кадся казьмӧтаннэсӧ уна сюрсӧ, ны коласісь 400-ся унажык — Коми кытшын.
Палеолит.
Мортыс локтӧма Перем му вылӧ 200-150 сюрс во одзті. Сійӧ кадсӧ шуӧны палеолит. Мӧдік коляссэз шӧрын адззавлісӧ и лыись-коскаись керӧм пӧляннэз, а сія висьталӧ: важ отирыс тай вежӧртӧма музыкаын дон. Унажык орсаннэсӧ керисӧ, натьтӧ, пуись, сійӧн и абу кольччӧмась нія ӧнӧдз. Туяліссес казялісӧ — мукӧд доз да мӧдік берся вылын пассэс, кӧднӧ одзжык чайтісӧ орнаментӧн, пуктылӧмась чукӧрӧн: 50-ӧн, 74-ӧн да 28-ӧн. Эстісь ми вежӧртам: отирыс сэк ни кужӧмась лыддьыны да нылӧ вӧлі тӧдса кадлыддян (календарь). Сэк вӧлі тӧлісь сьӧрті кадлыддян, кӧдӧ лӧсьӧтісӧ вӧралан-кыйсян уджжез тӧдвылын видзӧмӧн. Сідзкӧ отирыс авйыштӧмась и астрономияын. Сія кадӧ шогмӧ и религия — тотемизм, анимизм да магия.
Мезолит.
А сэсся вежсьӧма климат, мыйсянь уна быдкодь вӧрпода ӧшас. Вӧравны ыджыт чукӧрӧн ветлісь вӧрпода вылӧ сідзжӧ дугдасӧ. Отирыс пондасӧ овны мӧдмоза да кошшыны виль оланін. Пондӧтчас виль кад — мезолит (шӧрӧт изъя кад). Вӧраліссез пондасӧ кыйсьӧм могись ветлӧтны тшӧкжыка да ылынжыка. Сійӧ кадсӧ казьмӧтаннэзӧн кольӧмась абужык пырся оланіннэз, а вӧраліссезлӧн арсӧ-тулыссӧ сувтчаніннэз. Лыйсяннас сэк быдлаын вӧлӧма ньӧв да ньӧвьёссез. Вӧррезас олісь отирыслӧн вӧлӧмась ни черрез. Йӧзыс лӧсьӧтӧмась ни лямпаэз да доддез, кӧднӧ туяліссес адззывлӧны нюрьяинісь. Черикыйӧмыслӧн лоас ыджыт дон. Пондасӧ видзны кулӧммез (сеттез), мордаэз. Тӧдсаӧсь лоасӧ отирыслӧ лыись керӧм крюккез. Адззӧм пешняэс сьӧрті позьӧ вежӧртны — черисӧ кыйлӧмась и тӧвнас. Иззэсӧ пондасӧ кеслыны лэчытжыка, мезолит кадся пурттэслӧн доррес вӧлісӧ кеслӧмӧсь кыкнан ладорсянь. Сія кадсӧ медыджыт казьыланнэзӧн лоӧны Кӧс, Усть Онолва, Метшкӧр да Учӧт Сер дынын сувтчанін-оланіннэз.
Неолит.
Изъя веклӧн мӧдік кадколас — неолит. Сэк одзлань зораммас горт видзӧм, кӧда Кама муын пондӧтчӧ V сюрсвоын миян эраӧдз. Отирыс сія кадӧ унажыксӧ чериавлӧмась, сійӧн и пондӧмась овны ӧтілаын. Оланіннэс сулалӧмась юэз да тыэз пӧлӧн. Нійӧ керлӧмась ыджытӧсь (100 кв. метра гӧгӧр), джынӧдз гарйӧмӧсь му пытшкӧ. Сэтӧн вермас овны не ӧтік дас морт. Пондӧмась керны гӧрд сёйись ёся пыдӧса серпасалӧм доз. Неолит кадся сувтчанін-оланіннэс адззалӧмӧсь Коми кытшын быд районсис. Сія кадӧ финн-йӧграыс янсӧтчӧма важ финн да важ йӧгра увтыр вылӧ.
Энеолит.
Пондӧтчӧ историялӧн мӧдік кад — энеолит. Ӧні Кама ладорас олісь отирыс мукӧд берсясӧ пондӧмась керны и кӧртісь. Кӧртсӧ медодз вайлывлӧмась мӧділаись, одзлань пондасӧ керны асьныс. Кама отирыс вузасьӧмась уна йӧзкӧт: позьӧ адззыны Балтика дорись вайӧм янтарь, Алтайись — нефрит, Кавказісь — бронза, Индика океан дынісь — каури нима шоркытшшез. Кӧть лоӧма ни кӧрт, но отирыс уна мый керӧмась и кремень изсис.
Сія кадӧ Кама отирыс пондӧмась видзны пода, но, кыдз и одзжык, сёянсӧ шедтӧмась вӧралӧмӧн да чери кыйӧмӧн. Мукӧд оланінас черикыян кулӧммезлӧн вӧтяна иззэс пантасьлӧны ӧддьӧн уна. Оланіннэс унажыксӧ вӧлӧмась кынымкӧ неыджыт керкуись, кӧдна ӧтамӧд коласын йитсьӧмась му пытшкӧ гарйӧм да вевттьӧм вуджан туйез пыр. Сія кадся медыджыт оланін — Базов Бор — вӧлі гарйӧм Юсьва районын, Иньва ю усянінланяс. Уна оланін-сулаланін адззисӧ Кӧсва ю пӧлӧн Кӧч районісь Уржа да Ташка греззддэз дынын.
Бронза да кӧрт кад.
Бронза да кӧрт эпохаэз вежсикӧ важ финн отирыс торьясьӧ рытвыв финн да перым увтыррез вылӧ. Перым отирыс, пермяна, лоӧны удмурттэзлӧн да комиэзлӧн ӧтласа важ увтырӧн.
Ананьинсалӧн культура.
Кама ладорын кӧрт эпохалӧн пондӧтчӧм йитсьӧ ананьинса культуракӧт. Ананьинсаыс одзлань зорӧтӧмась культурасӧ бронза кадӧ оліссезлісь да олӧмась зэв паськыта: ойвылын — Печора ю дорсянь, лунвылын — Волга юлӧн шӧрӧт муэзӧдз. Отирыс ветлӧмась ни вӧввезӧн, тышкасьлӧмась ӧтамӧдныскӧт да вувтлӧмась-уськӧтчывлӧмась мӧдік йӧз вылӧ. Нылӧн вӧлӧмась ни сэк шыпурттэз, бытшкан ёссез да кышаланнэз, но унажыксӧ нія лыйлӧмась ньӧвьёссезӧн. Кама ладорись отир сія кадӧ олӧма ордчӧн да унажыксӧ босьтасьӧма-вузасьӧма скиф-сармат йӧзкӧт. Ны пыр и шедас Кама муас Сьӧд саридз дорын, Элладаын да Египетын керӧм берсяыс.
Кадыс вӧлӧма сьӧкыт, тышкасьӧм-пессьӧммес лоасӧ тшӧкжыкӧсь, сысянь Кама отирыс и пондасӧ керны, ассиныс увтыр дорйӧм могись, каррез. Карресӧ сувтӧтлӧмась ю пӧлӧн буждӧм керӧс йылӧ кык кырас коласӧ. Керӧсыс пӧлӧн мӧдӧр ладорсяняс вӧлі гарйӧм пыдын кырас да йӧрйӧм вылын стынӧн. Кар гӧгӧрас сувтӧтлісӧ посаддэз да дзебсянін. Кама ладорас сэк уна берся керлӧмась бронзаись да кӧртісь. Сійӧн ананьинсалӧн культураныс бура неӧткодь кӧрт кадся культура сьӧрті. Бронзасис кисьтлывлӧмась пурттэз, кутан-кышаланнэз, шыпурттэз, ньӧвьёссез да черрез.
Гляденсалӧн культура.
III-II сугӧддэзӧ миян эраӧдз ананьинсаыс коласісь янсӧтчӧны пьяноборса, кӧднасянь аркмасӧ сэсся удмурттэз, да Гляденса, кӧднасянь лоасӧ коми отир. Гляденсалӧн культураныс шусьӧ сідз важ юрбытанін сьӧрті, кӧдӧ адззӧмась неылын Перем кар дынсянь Гляден нима керӧс йылын. Кама ю весьтын этія 90 метра вылына керӧсыс не ӧтік сюрс во вӧлӧма Кама ладорас медыджыт. Сысянь сія и лоас дзебсянінӧн да казьтісянінӧн. Сэтӧн казьтывлӧмась важ кулӧм отирсӧ; шуӧны, быттьӧ казьтісьӧм понда вермӧмась нельки вийлыны морттэзӧс. Сотасӧ кулӧммесӧ да пӧимсӧ кашниккезын и ваясӧ казьтісянінас. Уна годдэз сьӧрна сэтчин пӧимыс, горт- да вӧрподаыслӧн лыэс и жугдӧм кашник торрес ӧксьӧмась кык метра сувда. Казьтісян берсясӧ адззисӧ 19 сюрс гӧгӧр. Гляденса дырни аркмӧма тӧдчана перем пода стиль. Бронзаись кисьтӧм берсяыс вылын серпасалӧмась быдкодь пода да отир. Нія ӧтлаӧтӧмась аскодьӧма йитӧттэзӧн да мыччалӧны отирлісь гӧгӧр олансӧ вежӧртӧм, сылісь аркмӧм да зоралӧм, мортлісь сія оланын вужьясьӧм. Татӧн бронзаись керӧм берсяыс лыддисьӧ ыджыт донӧн омӧн му югыт пасьта.
Ломоватовсалӧн культура.
IV векӧ пондӧтчӧ быдкодь йӧзыслӧн «Ыджыт ветлӧтлан» («Великӧй переселеннё»), кӧр ӧтӧрӧ-мӧдӧрӧ ветлӧтісь йӧзыс тӧвчикӧн мунасӧ асывывлісь Евразия кушиннэзӧт рытвыв муэзӧ да нуӧтасӧ сьӧрас уна мӧдік отир. Кама ладорыс пыр, сваль вӧрыс да, ветлӧтісь йӧзыс озӧ мунӧ. Но лунвыв Урал сайын сэтчин олісь отирыс ветлӧтісь йӧзсӧ дзескӧтасӧ ойвылӧ, сійӧн нылӧ ковсяс пуксьыны овны Кама ю да сыӧ усян юэз пӧлӧн. Археологгес нійӧ шуӧны харинсаӧн, сідз кыдз адззӧмась нылісь дзебсяніннэсӧ Гайна районісь Харина грезд дын. Кыксё мымда год бӧрті нія йӧзыс сорласясӧ сэтӧн олісь отирыскӧт да аркмӧтасӧ виль культура — ломоватовса, а лунвылас аркмас культура неволинсалӧн. Быдсӧн нія культураэс вӧлӧмась V-IX сугӧддэзӧ. Сія кадӧ (VII в.) и ӧння Кудымкар му вылын аркмас кар да ордчӧн сыкӧт — дзебсянін. Быдӧссӧ Коми кытшас адззӧмась ломоватовсаӧн кольӧм сёся унажык казьмӧтан. Тӧдчанажыкӧсь ны коласісь дзебсяніннэз. Ыджытжык донсӧ видзӧны Урья, Важгорт, Елева да Пешнигорт дорын дзебсяніннэз. Кыдз чайтӧны, отирыс дзебан гуэзас тэчлӧмась сійӧ, мый колас кулӧмыслӧ «виль оланас»: лыйсян, уджалан да мӧдӧтчан берсятор, вӧв сийӧс-сермӧттэз. Пантасьлӧны куш дзебаніннэз, пантасьлӧны и бура лӧсьӧтӧм дзебаніннэз — эзісись (сереброись) керӧм сьӧм (монетаэз), мӧдӧтчан берся (пристежжез, пелькытшшез, ӧктӧм-кыйӧм кушаккез да дона лыйсяннэз). Быдӧс сія мыччалӧ — отирыс сэк ни олӧмась абу ӧтнёж.
Эрмитажын ӧктӧмӧсь быдкодь эзысёвӧй берсяыс. Сія аскодь басӧк дозмукыс керӧма Иранын да Византияын, унажыкыс ны коласісь адззӧмӧсь ойвыв Кама ладорын. Асыввыв муэзын шӧрӧт веккезӧ история вӧлӧма сэтчӧдз сорласьӧм-пансьӧм, нельки эзісёвӧй берсяыс сэтчин оз кольччы. Кама ладорас сія шедас вузасьӧм-босьтасьӧм пыр да веккез сьӧрна ӧксяс уна. Сійӧ видзӧмась дзир казьтісян коста, абу сёян доз туйӧ. Эд быдӧс, мый адззӧмсь, абу шедӧма оланіннэзісь нето дзебсяніннэзісь, а кладдэзісь. Сэтшӧм эзысёвӧй дозмука кладдэсӧ Кама мусис адззалӧмась уна дас, нія и аркмӧтӧмась Эрмитажас медыджыт ӧктӧмсӧ.
Родановсалӧн культура.
IX-X веккезӧ Кама ладорас ломоватовса культура туйӧ аркмӧ родановсалӧн культура. Перем комиэз и лоасӧ родановса увтырись. Сія кадӧ тыла керӧмсянь вуджӧмась муэз гӧрӧмӧ. Отирыс быдтӧмась ид, шогді, рудзӧг, анькытш, лён да пыш. Родановсалӧн вӧлӧма ни горт пода. Унажыксӧ видзӧмась мӧссэзӧс да вӧввезӧс, етшажык — порссезӧс, баляззӧс да кӧзаэзӧс. Керкуэс гӧгӧр археологгез адззалӧмась пода видзан гиддэзлісь да пода йӧртаннэзлісь кольччӧм торрез, кӧдна йитсьӧны керкуыскӧт. Одззамоз медколанаӧн вӧлӧма вӧралӧм. Вӧралӧмась яй да гӧна кучик (ку) заптӧм понда. Кучиксӧ вежлывлӧмась вузасян-босьтасян коста. Кыйлӧмась чери да ӧктылӧмась вӧр ма.
XII сугӧдсянь паськыта пондасӧ гӧрны муэз. Вӧв лоас сьӧкытсӧ кыскалан гортся подаӧн. Сэксянь ыджыт увтырись пондасӧ торйӧтчыны учӧт гортся увтыррез. Нія торйӧн ни вермасӧ гӧрны му да видзны пода. Оланіннэзын адззалӧмась сія кадся уна сьӧм, ӧшлісян гириэз да уна мый мӧдік берсятор, кӧда керӧма вӧлі Волга дорись Булгара да Русь муэзын. Ыджыта да паськыта Кама ладорись отир пондӧмась вузасьны Волга булгаракӧт да Русь муэзісь отиркӧт.
Археологияись казьмӧтаннэз сьӧрті чукӧражык отир вӧлӧма Иньва ладорын. Татісь лыддьӧны кыкьямыс увтыр, кӧдна олӧмась Иньва, Кува да Велва юэз пӧлӧн. Невна етшажык олӧмась отир Обва дорын. Нылісь ыджытжык казьмӧтаннэсӧ адззисӧ Назар кар гӧгӧр Обва юӧ усян Чӧлва ю пӧлӧн. Чердын-Язьва йӧзсӧ ӧтлаӧтӧны казьмӧтаннэз, кӧдна адззӧмӧсь Чердын кар гӧгӧр Кама, Вишера, Колва юэз пӧлӧн да Вишера юӧ усян Язьва ю пӧлӧн. Кама ю пӧлӧн Вишера ю усянінын Пожва посадӧдз ӧтлаын олӧмась кыкьямыс учӧт увтыр. Нія аркмӧтӧны ыджыт, но янсалӧм чукӧр. Гайна посад гӧгӧр Кама ю пӧлӧн да сыӧ усян Луп ю пӧлӧн олӧмась квать увтыр. Нія пырӧны ыджыт Гайна отирӧ. Кӧсва отирын, кӧдна олӧмась Кӧсва ю пӧлӧн да сыӧ усян Лолӧг ю пӧлӧн, вӧлӧмась куим увтыр. Зюзьдін отирлӧн чукӧрыс олӧ мӧдік комиэзсянь медылын — Кама катытын. Сійӧ отирсӧ казьмӧтаннэс мыччалӧны ӧкмыс увтыр вылӧ. Быдӧс этія отирыс ӧтлаын бӧсьтӧмӧн и лоасӧ талуння перем коми отирлӧ важ ай-маммезӧн.
Уна казьмӧтаннэзын археологез адззалӧмась уджалан берся: гӧррез, кучитчаннэз, чарлаэз, ытшкисян-горбушаэз, изыннэз, сідз кыдз родановсалӧн бӧрьяжык кадӧ зорамӧма пода видзӧм.
Отирлӧ унажык пондас ковны кӧртісь керӧм уджалан берся, сійӧн пондас бура ни зорамны кӧрт шедтӧм да кӧрт дорӧм. Кудымкар лоас тӧдчана карӧн, кытӧн керӧмась кӧртсис берсясӧ. Гӧрд сёйись керӧм формаэзын кисьтлӧмась мӧдӧтчан берсятор. Мымдакӧ кад бӧрті оссясӧ кӧрт шедтан да кӧрт доран шӧриннэз.
Родановса пондӧны унажык шедтыны сов. Совсӧ керӧмась росолісь. Росолсӧ пизьӧтасӧ пуовӧй да бановӧй ӧррезын, кӧднӧ вевдӧрсяняс мавтласӧ сотӧм гӧрд сёйӧн. Мукӧдпырся росолас лэдзвывлӧмась биын дзирӧтӧм иззэз. Иньва, Вишера, Борва, Язьва, Колва юэз пӧлӧн, кытӧн XX сугӧд пондӧтчикӧ пуӧмась совсӧ, ӧнӧдз кольччӧны пуись керӧм росов кысканнэз. Бура зорамӧма лыись (коскаись) берсятор керӧм, сэк и серпасавны лысӧ кужӧмась ни. Лысис керлӧмась сынаннэз, пуртӧссэз, пелькытшшез, киззез, еммез, амулеттэз, паськӧм вылӧ берся ӧшланнэз. Уна мый ны коласісь серпасалӧмась ас пассэзӧн.
Быдлаын керлӧмась кашниккез да гырниччез, кӧднӧ серпасалӧмась розетка нёжа веськыт да чуклялӧм серпассэзӧн. Кашниккесӧ дзирдӧтлӧмась горын. Коми отирлӧн уна вӧлӧма и пуовӧй доз. Сідз кыдз пуыс чожа сісьмӧ, одззася пуовӧй доззэс абу кольччӧмась. Гортын печкӧм, кыйӧм да гӧрдззӧм йылісь висьтасьӧны важ каррез вылын адззӧм печканнэзлӧн, кыйсян станоккезлӧн да гӧрдззисян еммезлӧн торрез.
Родановсалӧн медбӧрья кадӧ учӧт увтыррез туйӧ аркмӧмась матын оліссезлӧн ыджыт ӧтуввез. Увтыррезлӧн ӧксуэз (княззез) пондӧны веськӧтлыны ыджытжык ӧтуввезӧн. Важ висьт сьӧрті Иньва дорись коми отирлӧн увтырӧн веськӧтлӧма Кудым Ош нима пам, кӧда сэсся лоас и ыджытжык ӧтувлӧн веськӧтлісьӧн. Кудымкар пӧртчис бура дорйӧм веськӧтлан карӧ.
Родановса пондӧны ни гӧрны-кӧдзны. Сысянь отирын паськалӧ шонді да карч вылӧ юрбытӧм. Сэкся казьтісяніннэзісь ӧнӧдз адззалӧны пода лыэз, кӧртсис керӧм ньӧвьёссез, морт да пода вылӧ вачкисян мыгӧроккез.
Но вӧравнытӧ эз жӧ дугдӧ, сійӧн и важ туналӧм (магия) да вӧрподалӧ юрбытӧм кольччис жӧ. Сы йылісь миянлӧ висьтасьӧ перем пода стильӧн бронзаись керӧм берсятор.
Коми еннэз коласын медыджыт вӧлі вылын енӧжись (нёбоись) Ен. Археология материаллэз сьӧрті аскодьӧм культура пас перем комиэс вылӧ кольӧмась X сугӧдӧ коми отир, кӧдна олісӧ ойвылынжык, Эжва да Емва юэз пӧлӧн. Перем комиэз да коми зыряна коласын важын муніс вузасьӧм да культураӧн вежсьӧм, нія ӧткодя дзебсисӧ да новйисӧ ӧткодь паськӧм.
Родановса кадсянь перем коми ладорын адззалісӧ эзысёвӧй доззэзӧн кватьдасся унажык клад, кӧдна вӧлісӧ вайӧмӧсь асыввыв муэзісь. Кладдэслісь куйланіннэсӧ позьӧ торйӧтны нёль чукӧрӧ: Иньва, Кӧсва-Кама, Обва, Вишера-Кама. Унажыкыс ны коласісь вӧлісӧ гарйӧмӧсь му пытшкӧ. Шуам, Пешнигорт да Мальцева дорись ыджыт кладдэс вӧлісӧ дзебӧмӧсь муӧ. Быдӧс энія эзысёвӧй дозыс да сьӧмыс ӧні куйлӧны Канлӧн Эрмитажын (Петракар) да Канлӧн история сьӧрті музейын (Мӧсква), мукӧдсӧ позьӧ адззывны Коми кытшись да Перем ладорись музейезын.
Х вексяняс Волга дорись булгара тӧдчӧмӧн пырӧны коми отир оланӧ. Нія босьтӧны ас кипод увтӧ Кама ю кузя туйез, вузасьӧны, нельки олӧны комиэзкӧт ордча муэзын. Родановса казьмӧтаннэзісь уна адззалӧмась Булгарын керӧм гӧрд доз (сёйись да кӧртісь), мӧдӧтчан берсятор. Комиэз и асьныс вуза¬сьӧны вӧлі булгараыскӧт ны муэзын. Уна мый коми инькаэзлӧн мӧдӧтчан берсяись шедас Булгарӧ. Меддонаыс вузасян-босьтасянас вӧлӧма вӧрподалӧн гӧна кучик (куэз).
XI-XIII сугӧддэзӧ коми отир шедӧны кипод увтӧ славяналӧ, кӧдна локтӧны Новгортсянь да Ростов-Суздаль ладорсянь. Шыпурттэз (меччез), сьӧм, амулеттэз, пернаэз, чунькытшшез, пристежжез, кӧдна вӧлісӧ керӧмась роччезӧн, адззалӧмӧсь родановсалӧн нёльдас казьмӧтанын. Мукӧдыс, натьтӧ, коми отир дынӧ шедісӧ и булгара пыр.


Коми Республика.
Коми Республика () — Роч Федерация видзантор. Куйлӧ Европа ойвыв-асыввылын, Урал одзын, Печора, Эжва да Мозын юэз бассейнын.
Коми Республика – коми отирлӧн чужан му. Коми йӧзыслӧн мӧд горт — Перем ладорись Коми кытш, куйлӧ Коми Республикасяняс лунвылынжык.
Коми Республикалӧн мувывтор — 415,9 сюрс км2. Оліссес — 951,2 сюрс морт (2010), ны коласын комиэз — 25,2%. Канкарыс — Сыктывкар, кытӧн олӧ республика йӧзісь нёльӧт тор.
Республика янсалӧ 20 юкӧт вылӧ – 5 каркытш (Сыктывкар, Вӧркута, Инта, Уква, Ускар) да 15 муниципал район: Вуктыл, Изьва, Емва, Емдін, Койгорт, Кӧрткерӧс, Кулӧмдін, Луздор, Мылдін, Печора, Сӧснагорт, Сыктыв, Сыктывдін, Удора да Чилимдін.
Республикаын 10 кар: Вӧркута, Вуктыл, Емва, Инта, Микунь, Печора, Сӧснагорт (Сосногорск), Сыктывкар, Ускар (Усинск), Уква (Ухта).
Нысся эмӧсь 37 карок да 762-а посад кодь оланіннэз: посёлоккез, посаддэз (татӧн нійӧ шуӧны сикттэзӧн) да грезддэз (деревняэз).
Коми Республикаыс аркмӧма 1921' годӧ август 22' лунӧ. Медодз сія статус сьӧрті вӧлӧма асвеськӧтлан лапӧлӧн (областьӧн) РСФСР тэчасын, 1929'–1936' воэзӧ недыр кежӧ сійӧ сюйлӧмась Ойвыв ладорӧ (крайӧ), но 1936 во бӧрын сія лэбтісьӧма Коми АССР-ӧдз, 1990' годӧ босьтіс статус ССР, а 1992' воын нимтіс асьсӧ Коми Республика и лоис Роч Федерация видзанторӧн (субъектӧн).
Медыджыт мортӧн Коми Республикаын лыддисьӧ Мӧсквасянь иньдӧм Юралісь. Туйдӧттэз лӧсьӧтан органӧн лоӧ Каналан сӧвет, кытчӧ баитіссесӧ бӧрйӧны республикаын оліссез. Юралісь да Каналан сӧвет бӧрйӧны Коми Республикалӧ веськӧтлан (правительство), кытӧн пукалӧны министррез. Медодзза юралісьӧн Коми Республикаын 1994'–2000' воэзӧ вӧлі Спиридонов Юрий, сы бӧрын 2001'–2009' годдэзӧ – Торлопов Ладимир. Ӧні, 2010' вося январсянь, юралісьын пукалӧ Гайзер Вячеслав.
Республикаыс олӧ Мӧсква кад сьӧрті: муюгыт (Гринвидз) кад + 3 час (гожумнас + 4 час), Урал кад – 2 час.
Сьӧм туйӧ Коми Республикаын бергалӧ роч шать. 1 шать = 100 ур.
Ним.
Коми республика рочӧн шусьӧ Республика Коми, инглиш кыв вылын - Komi Republic.
Юраліссез нимтӧмась республикасӧ медодз Коми (зырянскӧй) автономнӧй область, комиӧн эта лоӧ Коми (зыряналӧн) асвеськӧтлан лапӧв. 1936' воын сія пондіс шусьыны Коми Автономнӧй Советскӧй Социалистическӧй Республика (комиӧнжык кӧ керны Советтэзын социализм видзись комиэзлӧн асвеськӧтлан республика; дженыта – Коми АССР). 1990' годӧ этія кузь нимсис шупкӧмась "автономнӧй" ("асвеськӧтлан") тор, а 1992' воын Коми республика босьтіс аслыс ӧння нимсӧ.
Коми кыв тудӧттэз сьӧрті тӧдмӧтаныс кывтэчасын пыр суалалӧ одзын: «"Кытшӧм" республика?» – «"Коми" республика». Роч кылын жӧ сэтшӧм туйдӧт абу, сійӧн и "Республика" кылыс нылӧн сулалӧ "Коми" шуан бӧрын.
Ассис нимсӧ республикаыс босьтӧма татӧн важынсянь олісь коми отир ним сьӧрті, кӧда понда сія и вӧлі лӧсьӧтӧм.
Статус.
"Унажык сы йылісь видзӧт: Коми республикалӧн статус"
Ӧння статус Коми республикаыслӧ гижӧмась Роч Федерация да Коми Республика асланыс Конституцияэзын. Ны сьӧрті Коми республика лоӧ Роч Федерациялӧ субъектӧн.
Янсалӧм.
"Унажык сы йылісь видзӧт: Коми республикалӧн янсалӧм"
Коми республикаӧ пырӧны 15 район да 5 кар кытш.
Му-видз уджалан 11 район лыддисьӧны коми муэзӧн, Чилимдін районын важынсянь олӧны сваль роччез. 3 кар районын (Сӧснагорт, Вуктыл, Печора) да каркытшшезын унажыксӧ олӧны роч отир да мӧдік вовліссез.
Быд районын да каркытшын эм отирсянь бӧрйӧм юралісьыс да советыс. Нія лӧсьӧтӧны районлыслӧ бюджет да видзӧтӧны асланас мувывторын кӧзяйство да культура зорӧтӧм сьӧрын.
Районнэз асьныс янсасьӧны поснитжык муниципал юкӧттэз вылӧ, быдсӧн эмӧсь 16 карму да 175 посадму.
География.
"Унажык сы йылісь видзӧт: Коми республикалӧн география"
Коми республика куйлӧ Европа ой-асыввыв пельӧсын, Роч му ойвылын, Урал керӧссэз одзын, Печора, Изьва, Эжва, Висер, Сыктыв, Ву да Мозын юэз пӧлӧн.
Коми республика олӧ II час отын, неӧткодьыс Коми кытшыскӧт — - 2 час.
Муыс республикалӧн 415,9 сюрс км2 пасьта, этія лоӧ Роч Федерацияись 2,44%. Коми отирлӧн ойвыв гортыс ыджытжык сэтшӧм канмуэзся кыдз Германия, Италья нето Суоми. А Коми кытш ыжда регионнэз вермасӧ тӧрны Коми республикӧ невна не 13-а.
Ойвывсянь лунланьӧ республика нюжалӧ 785 км, рытвывсянь асывланьӧ — 695 км, медкузь визь позьӧ нюжӧтны лун-рытвывсянь ой-асыввылӧ, сідз петӧ 1275 км.
Республикаыс куйлӧ вылын паськытаэзын. Сылӧн медылісь чутоккез: ойвылын — 68°25′ о. п., лунвылын — 59°12′ о. п., рытвылын — 45°25′ а. к. да асыввылын — 66°15′ а. к.
Лунвылас Коми республикакӧт ордчӧн куйлӧ коми йӧзыслӧн мӧд горт — Коми кытш да Перем ладор, кытчӧ миян кытшыс ӧні пырӧ, лун-асыввылын – Свердлов лапӧв, асыввылын – Ханты-Манси (Йӧгралӧн) асвеськӧтлан кытш да Ямалісь яраннэзлӧн асвеськӧтлан кытш. Ойвылын республика межаасьӧ Яраннэз кытшкӧт, а рытвылын – Кардор лапӧвкӧт, кытчӧ этія кытшыс пырӧ. Лун-рытвылас Коми республикакӧт ордчӧн куйлӧ Киров лапӧв.
Лунвывся визирыс мунӧ Ойвыв мыссэз кузя, асыввывся – Урал керӧссэз кузя.
